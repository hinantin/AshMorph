OIÑANTSI
Ñanarentsika paitachari “Eroti” ari osankenatakota kenkitsarentsipaye
iyoyetiri ashaninka. Maroni kenkitsarentsi oinijantiro iyotaneri ejati ikantani
perani maroni añayetiri iroñaka kitaiteripeki.
Ñanarentsikika, eniro kenkitsarentsi ikantakota piratsipaye, tsimeripaye
ejati shimapaye tekera impianakea ikantara añeiri kitaiteripeki.
Asankenatantakakarori kenkitsarentsipaye iriñanatantajearori
entsipaye, ebankaripaye yotantsipankoki ejati ikenkishiriantajearori
antarikonapaye kari yotajerone kenkitsarentsipaye.

Akemakobentiri pairani Onkoshi yatiribeta ejati ashaninkapaye
isaikabaiti tekatsi ibanko, osheki imabaitashita okankityi.
Ikantaiti te iñetero omparie inkani. Aparoni kitaiteri Onkoshi ijatake
yanibaiti. Ari iñapake aparoni obaantsi oshoki imparishi, ari japake otsoba
impari impoiji ikenanake ibankoki ashaninka. Isaikapake shitamenkotsiki.
Ari jakipatapakero iroñaka itsoshite. Te iyote saikake atiri jeñokini.

Oposatanake itsoshite, iroñaka ikaimakero iroki: ¡ñoki! ¡ñoki! ¡ñoki!.
Shitobapake iroki ¡kitsore! Itiyamaitaro. Ikanta atiri iñakeri jantiri Onkoshi.
Iroñaka ashaninka ashitarori irobane isamakari osheki jayitiniri itsoshite,
ikenkishiriaka ero jantajaro itsoshite ontime intaititeniri iroki. Aparoni
kitaiteri itiyirora iroki Onkoshi inoshikashitakari atiri. Jakero iroki, ijokakero
pamariki ari otonkanake ¡took!
Itsonkanakero iba Onkoshi, ikaimabetajaro iroki. Te iñajero. Kaimanake
iroñaka atiri: ¿Paita pantiri?. Itsarobanake Onkoshi shiyanaka
antamimashiki. Ari isaikapake jirapaka.

Abisake kitaiteri, iroñaka opariapake antaro inkani, maroni atiritepaye
itsarobajeitanake, okantakantiro te iyotero jantero pankotsi. Osheki atiri
kamaintsi.

Irokantacha, jabisakotake aparoni atiri. Isaikakera apaniroini ijatake
antamiki ipibaiti, ibashirebaeta, ari iñakeri aparoni Shirinti ipeyimotakari
atiri. Isampitakeri: “¿Paitaka pibashiretantari?”. Irika shirampari
ikenkitsabaitakakeri, paitaka abishimotakeriri. Ikantiri: “Te noyotero
nantero pankotsi irotake ikamantakari maroni nosheninkapaye akeri
iyatsinkare”.

Ari jakanakeri Shirinti inkantanakeri: “Naka noyotiro nobetsikiro pankotsi,
¿Pikobi noyometaimiro?”. Jakanakeri ashaninka: “Jee piyometainaro”.
Ari okanta iyotantajarori atiripaye jantajiro pankotsi iyometakeri Shirinti.
Irojati iroñaka ayotantajarori abetsikiro pankotsi.

Nokenkitsatakotero iina Nabireri okamake. Irika Nabireri, okamakera
iina, jirakotakaro ibashiretaka, ikobabeta ompiyaje añaje iinara.
Irokantimaitacha te añaje. Osheki jiraka. Aparoni kitaiteri, irosatira
jirakotaro iina iroñaka ijaki opariapake kitsokinchereki kiteriri, ipoña
ikantakeri sheripiyari Nabireri, irotake joinijaimiri paba.

Ikanta meka Paba, yoipiyantajiarori añaje iina Nabireri, ontimatye
ompiajia obaritentsi, oshiakabentajiaro aparoni pankirentsi ibayetyari
asheninkapaye ejati oimoshirenkajeri otomipaye.
Iroñaka sheripiyari ikantakeri Nabireri: “Pimpankitero”.
Oshokanakera ipankitakeri, jiñatiro irointi shinki. Ari jiñabakero
oshitobanake oishi, obañenkatanaka oshiakabentanakaro okantabeta
iinani. Opoñaka okantashiyetanaka oshitobanake oishipayeni,
onashiyetanaka obotsore.

Irokantimaitacha iñakerora iroka shinki, yakero ibakaro, ibakakari
itomipaye, ibetsikake shape. Irotake ayari ejati ibetsikaitiro shinkia,
ababisantyarori amire. Opoñanaja ipashiniyetanake shinki kemperi
sonkoki, tsibitaroki, tonkairiki ejati shinkiperori. Irotake oinijairiri otomi
iroka koya. Irokantimaitacha iina Nabireri, te onkame irojati añi
oshiyakabentaja pankirentsiki shinki, abaiyarini iroñaka.

Nokenkitsatakotero aparoni abotsi abisatsiri inkareki aantatsiri. Paerani
aririka jabishe ashaninkapaye inkarekika, osheki opoemati ejati obetsika
antaroite oshinkia antyariri atiripaye abisatsiri.

Aparosati kitaiteri, maba ashaninka ijajetake antamiki impibaiti. Tekerata
ishitobanake ipibaitantyari iroñaka icharine sheripiyari ipabakeri
kaminantsi Ikantiri: “Aririka paretapakiaro antaroite inkare aantatsiri, ari
piñapake tsika ipaita, ero pantiri”.
Jaretapakara ebankaripaye, iñapake niyankiaki apite pantyo antari,
kametsari ibotsore.
Iroñaka apani ebankari ikanti: “Iye, tsame ayeri pantyo ampiratyari”.
Jakanake irirenti: “¡Eero!, ontimatye ankemisanteri acharine
ikantabakairi”. Ikantanaji ebankari: “Eero akemisantiri charine”.
Ari yabisanake apite ebankari. Pashini, saikanake ikobi jayeri pantyo.

Isaikanakera apaniroini ebankari, aakeri inkare. Ipiyabetaka iroñaka
irirenti, iñapatiri isaiki niyankiaki inkare. Iroñaka irirentipaye jatajeitanake
ibankoki ikamantapakeri iriri abishimotakeriri irirenti. Abisake kitaiteri
jatanake iriri jameniri itomi, iñapatiri isaiki niyankiaki inkare. Ari isampitakeri
itomipaye: “¿Tsika ankantajerika antajiariri pirenti?”.
Ikantanake itomi: “Tsame abetsikashiteri shibitsa, oisotimaintyari”.
Ari ikenajeitanake ibetsikashitiri shibitsa.
Pashiniki kitaiteri ijajeitake inkareki, iñapatiri irirenti isaiki ishiyakari aparoni
pinkatsari jamatsaitaka. Tekatsi ikantanaje iriri. Ijoketanakeri ebankari te
ishitobajeji. Ari ipeyakari kiatsi.

Akemakobentiri pairani, apani charine timatsi itsikatane atsikempitari,
ikantabetari: “Charine, ero pikabaita nijaki oposapaintimikari mapi”
Entsika te inkemisanteri icharine.
Ari ikantapinta jiyati ikata nijaki, osheki inebetaro imitantyaro antaro
mapi. Japibetajari icharine ikantabetari: “Aitapake pikapikata
charine. Ari isamakiami ashitarori inijate. Piposapaintakari picheraki. Te
pimpashibentya okatsitonate pichera”

Imaperotakero ipiyatsaperotaka icharinepaye, irokantimaitacha
oberantapakarori jatanake nijaki inkatya. Jataitapake antaroki mapi
imiyapintari, imiyaitanaka ¡sopirek! irojati iposantapaka icheraki ¡tsitok!
Jamenashitanaka icheraki jiñatiro antarotsitonatanake, ipashibentanaka
te iyataje ibankoki. Peyanaka shima.

Nokenkitsatakoteri apani kashekari* itsipatari konoya. Okanti
kenkitarentsi, Ikekenabaiti kashekari antamiki ipibaiti, ari jiñapakeri
apani konoya, iñanatapakeri ikantiri: “¡Ani, nokobi noyami!”. Jakanake
konoya: “¿Pikobi poyana?, pikobirika poyana tsame janta inchatoki”.
Jaretapakarora inchato ikantiri kashekari: “Iroñaka nataite inchatoki”.
“Jee” jakanake kashekari. Ari jataitanake konoya inchatoki. Ikaimakotitari
ikantiri: “Pimparanke, aririka nompariake ari pobabakianari”.
Ikemisantamatsitati kashekari tema ikemakero itashe.

Iroñaka iparankanake antaroite. Ikanta konoya joyankanakiro iito
ipariamaetanaka shintsini iposapakero ibante, karaporokitanake
iraikipaye kashekari.


